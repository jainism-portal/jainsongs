प्रभु पार्श्व देव चरणों में,  शत-शत प्रणाम हो। (२)
मेरे मानस के स्वामी! (२) तुम एक धाम हो॥

दुनिया में देव लाखों, हैं पूजे जा रहे। (२)
जिनदेव! इस रसना में (२), तेरा ही नाम हो॥
मेरे मानस के स्वामी...

तुमसे न राग रत्ती, क्यों द्वेष और से? (२)
यह वीतरागता तेरी (२), मेरा विश्राम हो॥
मेरे मानस के स्वामी...

उऋण बनूँ मैं कैसे, उपकार से अहो। (२)
चरणों में भले पन्हैया (२), यह तेरी चाम हो॥
मेरे मानस के स्वामी...

पा एक बार पारस, हतभाग्य हो हो जा रहा। (२)
पारस अब स्वयं बनूँ मैं (२), बस वैसा काम हो॥
मेरे मानस के स्वामी...

नस-नस में बस रहे हो, रस ज्यों कवित्व में। (२)
भगवन! भक्त 'तुलसी' (२) के तुम ही राम हो॥
मेरे मानस के स्वामी...

